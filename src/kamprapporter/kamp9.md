---
slug: "kollektivet-slo-sprekker-ridabu-seiret"
title: "«Kollektivet» slo sprekker – Ridabu seiret"
date: "2011-04-11"
subject: "kamprapport"
bane: "Black River Park"
dommer: "Simen Fossum Egeberg"
ingress: "Med spillere i nye posisjoner, ny taktikk og en relansering av fellesskapsfølelsen, snudde Ridabu den vonde tendensen og slo Ingeberg 5-3 i midtsommersola på Black River Park."
---

**HJELLUM: Med spillere i nye posisjoner, ny taktikk og en relansering av fellesskapsfølelsen, snudde Ridabu den vonde tendensen og slo Ingeberg 5-3 i midtsommersola på Black River Park.**

Med tap i 3 av de 4 siste kampene mot Ingeberg, var det kniven på strupen for Ridabu foran årets viktigste oppgjør. Et annet, og ikke helt uviktig poeng, var at den seirende part ville ta ledelsen sammenlagt. For Ridabu ville man med tap komme under sammenlagt for første gang siden 2003.
Ettersom de åtte foregående oppgjørene har endt med at første laget som scorer vinner, betyr det å ta ledelsen ekstra mye i Regionskampsammenheng. Det var derfor knyttet stor spenning til hvilket lag som ville få det første målet, og om statistikken ville holde også i kamp nummer ni.

Gleden for de fremmøtte med sympatier for de blå var derfor ekstra stor da Ridabu tok ledelsen på et knallhardt frispark fra Henrik Mellum tidlig i første omgang. Fra rundt ti meter dunket lysluggen ballen forbi den noe hullete muren og Remi Farmen i Ingebergburet. Fram til scoringen hadde kampen vært preget av en forsiktig og litt nervøs åpning fra begge lag. Målet skulle derimot sette virkelig fart på kampen, og spesielt Even Egeberg.

Egeberg, som har vært en profil i Regionskampsirkuset siden tidenes morgen, har de siste sesongene blitt satt litt i skyggen av Lars Mikalsen og Trond Søby. Kritiske røster har også hevdet at Egeberg er best som keeper, en posisjon Ingeberg aldri har klart å skape stabilitet på før Remi Farmen sin inntreden. Egeberg skulle i løpet av ti magiske minutter bevise at det var rett av Lars Mikalsen å prioritere han som utespiller, og at tillitten skulle betale seg tilbake i form av historiens andre ekte hat-trick.
Utligningen kom etter en overgang ganske kort tid etter Ridabu sitt mål, hvor Egeberg skapte seg rom på kanten, fikk dratt seg nydelig innover og sendt i veien et lurt skudd fra 13-14 meter. Den noe overraskende, men smarte avslutningen, satte Ridabukeeper Vegard Lunde ut av spill, og snek seg under den meriterte sisteskansen og i mål. En flott prestasjon fra Egeberg, som hadde mer på lager.

Ridabu ristet fort av seg scoringen og la direkte press på Ingeberg uten tellende resultater, noe som straffet seg da Egeberg for andre gang på kort tid fikk mye rom ute på kanten.
Lynvingen dro greit av Hans Magnus Gjerlaug før han oppfattet at keeper Lunde hadde falt for langt inn mot keeperhjørnet, og smalt til med en suser i lengste. En klassescoring.

Vondt skulle bli verre for Ridabu, mens drømmen om og endelig ta over ledelsen sammenlagt skulle virke langt nærmere for Ingeberg, da Even Egeberg fullbyrdet sitt hat-trick like etterpå etter en innøvd frisparkvariant: 
Trond Søby fintet skudd, slo en nydelig stikker til Sindre Øverstad som fikk til en god avslutning som Lunde reddet mesterlig. Returen havnet hos en iskald Even Egeberg som satte inn 3-1 fra kort hold. En klassisk scoring.

For å unngå å knekke fullstendig sammen trengte Ridabu en scoring, og satte et voldsomt press på Ingeberg. Presset skulle gi resultater. I hovedrollen: David Arnesen.

For på kort tid ga den mellomste Arnesen roen som Ridabu trengte med to nettkjenninger. Det ene en scoring i verdensklasse, men som også må betegnes som en scoring med maks hell.
Arnesen kom seg helt ned til dødlinjen og så ingen andre muligheter enn å avslutte med hælen. Ballen smøg seg først mellom beina til Magne Søby, før den deretter snek seg mellom beina til Farmen og inn i mål. Til tross for 3-3 var nå moralen i de to leirene snudd på få minutter. Ridabu så mer og mer ut som et lag, mens Ingeberg ble løpende mer og mer hver for seg. Og elendigheta skulle ikke stoppe med det.

Amund Torp spilte en kanonkamp for Ridabu, og rett før pause kronet han et glitrende Ridabu-comeback med en kanonscoring. Fra langt hold traff Torp ballen klokkerent, og ballen føk inn bak en utspilt Remi Farmen, som til hans forsvar var dekket og ikke så utgangen på skuddet. Dermed kunne Ridabu rusle i garderoben vel vitende om at de hadde reist seg mesterlig i løpet av siste tredjedel av kampen. Ingeberg på sin side så knekt ut, og nyhetene om at midtbanegeneralen Trond Søby var i ferd med å gå tom for krefter hjalp ikke på humøret.

Mens første omgang var preget av høyt tempo, knallharde dueller og sju mål, ble andre omgang et ordentlig antiklimaks. Spesielt for Ingeberg, som virket å være fullstendig tappet for krefter. Brage Bevolden holdt laget lenge oppe med sin utrolige arbeidsinnsats, men til tross for et par store målsjanser, klarte aldri Ingeberg å etablere noe som helst slags form for trykk. De ble altfor omstendelig, og Ridabu fikk kampen inn i det sporet de ønsket.

Derfor var det ingen stor overraskelse at Ridabu fikk omgangens eneste scoring, da David Arnesen dunket inn 5-3 ti minutter før full tid, etter flott forarbeid av Dag Grytli og Ole Johnny Sundt. Scoringen gravla alt av håp som var igjen i Ingeberg, og avgjorde definitivt det niende oppgjøret mellom de to gigantene.

Ridabu lykkes dermed med sitt nykomponerte mannskap. Dag Grytli var kampens store spiller, der han fra sin forsvarsposisjon var både limet i laget defensivt, og med sine gode og presise pasninger også var en sterk bidragsyter offensivt. David Arnesen skapte store problemer for Ingeberg sine forsvarere gjennom hele kampen, mens Hans Magnus Gjerlaug og Henrik Mellum ga Espen Arnesen den nødvendige støtten sentralt. I tillegg virket Ridabu sin lagmoral styrket, og var med på å gi laget et løft når det trengtes som mest.
For Ingeberg kunne utfallet blitt et helt annet om de ikke hadde mistet ledelsen så fort som de gjorde. Dessverre for de røde fikk moralen seg kraftig trøkk etter Ridabu sitt comeback, at de etter pause glemte hva de var beste på, og kollektivet slo kraftig sprekker. Dermed kom aldri laget opp på det ventede nivået etter pausen. Trolig noe de kommer til å jobbe knallhardt for at ikke skal skje neste sesong.

Etter kampen var det duket for bankett på Ingeberg, der Ridabu feiret seieren med å presentere sin nye sang, som flere hadde fått en smakebit av året før. En verdig avslutning av en flott prestasjon.