---
slug: "ingeberg-seiret-over-gladfotballen"
title: "Ingeberg seiret over gladfotballen"
date: "2003-07-10"
subject: "kamprapport"
bane: "Black River Park"
dommer: "Vegard Lunde"
ingress: "Ridabuguttenes forsøk på gladfotball ble effektivt stoppet av et hardtkjempende Ingeberg-lag. Dermed vant Ingeberg tidenes første regionkamp."
---

**HJELLUM (TG) Ridabuguttenes forsøk på gladfotball ble effektivt stoppet av et hardtkjempende Ingeberg-lag. Dermed vant Ingeberg tidenes første regionkamp.**

*Av Ole Johnny Sundt*

Onsdag kveld var det duket for tidenes første regionkamp mellom Ridabu og Ingeberg. Dessverre ble det aldri den thrilleren publiukum hadde håpet på. Ingeberg ble både et og to nummer for store for et Ridabu-lag som aldri fikk maskineriet i gang. Gladfotballen tapte for innsats og vilje.

### Enkle mål imot

Ingeberg tok føringen fra start å scoret tidlig på en corner. Målet kunne vært unngått om Ridabu hadde hatt en mann på første stolpe. Arne Scheie hadde revet av seg håret om han hadde sett den scoringen. Lars Mikalsen og Trond Søby var en evig trussel, og straffet gang på gang et sovende Ridabu lag. De ga seg ikke før de hadde scoret 7 mål til sammen. «Minst 5 av målene burde vært unngått», sa en oppgitt Edvard Erken etter kampen.

### Taktisk triumf

Mest fornøyd etter seieren var Ingebergs lagkaptein Cato Olastuen. «Vi gjør en glimrende taktisk kamp. Vi tok Ridabu på senga, og overrasket med en offensiv spillestil. Vi klarte å snu Ridabuspillerne mot seg selv. Jeg er stolt av gutta», kommenterte en sprudlende Cato Olastuen etter kampen. I Ridabu-garderoben var heller stemningen laber. «Man skulle tro at Drillo trente Ingeberg», sa en oppgitt Johansen. «Makan til destruktiv fotball skal man lete lenge etter. Dessuten var baneforholdene under enhver kritikk. Det er umulig for et teknisk og spillende lag å delta på slike premisser», avsluttet Johansen før han forlot sine lagkamerater i sinne.

### Returkamp tirsdag

Dommer Lunde hadde så vidt fått blåst av kampen før Ridabu-spillerne ropte om returkamp. Kampen ble berammet til tirsdag 15.juli klokka 20.00 på Black River Park. «Vi var jo aldri truet, og vi kommer til å vinne igjen på tirsdag», svarte kaptein Olastuen på spørsmålet om han trodde det ville bli en tøffere kamp på tirsdag.