---
slug: "ridabu-knuste-ingeberg"
title: "Ridabu knuste Ingeberg"
date: "2004-08-09"
subject: "kamprapport"
bane: "Black River Park"
dommer: "Simen Fossum Egeberg"
ingress: "Årets regionkamp mellom Ridabu og Ingeberg ble aldri noen thriller. Allerede etter 13 minutter hadde Ridabu scoret 3 ganger, og kampen var i realiteten avgjort, og da Ridabu maskineriet skranglet litt i starten av 2.omgang, viste David Arnesen hvorfor han er regnet som en av Ridabus absolutt viktigste spillere."
---

**HJELLUM (TG) Årets regionkamp mellom Ridabu og Ingeberg ble aldri noen thriller. Allerede etter 13 minutter hadde Ridabu scoret 3 ganger, og kampen var i realiteten avgjort, og da Ridabu maskineriet skranglet litt i starten av 2.omgang, viste David Arnesen hvorfor han er regnet som en av Ridabus absolutt viktigste spillere.**

*Av Ole Johnny Sundt*

To raske Ingeberg mål i starten av 2.omgang reduserte Ridabus firemålsledelse til kun to. Men da Ingeberg virkelig begynte å få troa på å ta igjen Ridabu, ordnet David Arnesen to raske mål og knekte det som var igjen av håp i Ingeberg-leieren.

### Strålende start
Førsteomgangen var preget av fullstendig blå dominans. Bakerst hadde forsvarstreeren til Ridabu nesten full kontroll. De gangene forsvaret sviktet var Edvard Erken på plass. Hans Magnus Gjerlaug løp i stykker Ingebergs midtbane, mens David Arnesen briljerte med masse tekniske detaljer. På topp gjorde tanksenter Jon Arne Johansen jobben, og Ingeberg var heldige som slapp unna med kun fire baklengs til pause.

### Nytt lag på banen
Men pausen gjorde godt for Ingeberg. Med en helt annen tæl og holdning tok de røde totalt over etter hvilen. Anført av en sprudlende Lars Mikalsen og en god øyvind Fladsrud viste Ingeberg at det bor mye i laget offensivt. Overgangene satt gang på gang, og Ridabu skal takke en meget god Henrik Mellum og Edvard Erken at det ikke ble mer en to baklengs de første 15 minuttene av 2.omgang. Så startet nevnte Arnesen sin egen lille lekestue med Ingeberg…

### Viktig seier
Da dommer Egeberg blåste for full tid hadde Ridabu scoret åtte, mot Ingebergs tre. Dermed kunne Ridabu-spillerne slippe jubelen løs. «Dette var en viktig seier. Det hadde vært forferdelig å tape mot Ingeberg. Nå er vi regionsmestere, og det føles helt sinnsykt», kommenterte en sliten, men glad Henrik Mellum rett etter kampen. «Ingeberg var skadeskutt og startet uten Søby-gutta. Med dem på banen kunne vi fått det vanskeligere, men vi kan ikke gjøre noe annet enn å slå det laget de stiller med», avsluttet Mellum før han ruslet i dusjen.

### Fem av seks
Spillerne på begge lag samlet seg for bankett i det fri en time etter kampen. Der offentliggjorde juryformann Martin Holt Juliussen vinnerne av de forskjellige prisene juryen hadde satt opp. Ridabu gjorde storeslem da de plukket med seg fem av seks priser. Henrik Mellum stakk av med tittelen "årets forsvarer" og "årets spiller". Edvard Erken ble kåret til årets keeper, mens David Arnesen og Jon Arne Johansen stakk av gårde med henholdsvis "årets midtbanespiller" og "årets spiss". Ingebergs Lars Mikalsen mottok prisen for dagens mål.

### Best på fest
Banketten ble en rød bankett. Ingeberg viste at mange av spillerne presterer langt over gjennomsnittet på fest, og at selv om man taper kampen, er det ingen grunn til ikke å vinne festen. Med Kristian Mykleset sin fantastiske Ingeberg-sang, og de andres vannvittige høye inntak av alkohol, virket det ikke som at Ingeberg nettopp hadde tapt 8-3 mot erkefienden Ridabu. «Ridabu var latterlige på banen og de var latterlige utenfor banen. Maken til møkkagjeng skal du lete lenge etter. Vi burde ha vunnet. Jeg var den beste. Møkka jury», snerret Ingebergs midtbanespiller Lars Mikalsen, og fikk medhold av lagkamerat Even Fossum: «Enig med Mikalsen i alt bortsett fra at jeg helt klart var den beste».