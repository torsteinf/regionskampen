---
slug: "mikalsen-herjet-da-kollektivet-seiret"
title: "Mikalsen herjet da kollektivet seiret"
date: "2009-07-22"
subject: "kamprapport"
bane: "Black River Park"
dommer: "Simen Fossum Egeberg"
ingress: "Etter å ha scoret to mål og tidvis herjet med Ridabu sitt forsvar ville ikke Lars Mikalsen høre snakk om sin egen rolle i Ingebergs 4-1 seier over Ridabu i årets regionskamp. I stedet dro han fram det sterke kollektivet som nøkkelen til suksessen."
bilde: "../images/593.jpg"
---

**HJELLUM: Etter å ha scoret to mål og tidvis herjet med Ridabu sitt forsvar ville ikke Lars Mikalsen høre snakk om sin egen rolle i Ingebergs 4-1 seier over Ridabu i årets regionskamp. I stedet dro han fram det sterke kollektivet som nøkkelen til suksessen.**

*Av Ole Johnny Sundt*

«Dette var en lagseier. Det er der vi er best, som lag, vi vinner sammen og taper sammen. Vi er et kollektiv, mens Ridabu for det meste består av enkeltspillere som bruker mer tid på å kjefte på hverandre enn å kjempe for hverandre. Det var kollektivet som seiret, noe som gjør at seieren smaker enda bedre», fortalte en kjempefornøyd Lars Mikalsen etter Ingebergs resultatmessige nedstabling av Ridabu. Dermed utlignet Ingeberg til 4-4 i antall Regionsmesterskap.

Foran nesten 50 tilskuere i strålende solskinn på Black River Park ble Lars Mikalsen den store helten da han sørget for 2-1 og 3-1, begge i dårlige Ingeberg-perioder. Mikalsen sto også bak det som ble spikeren i kista for Ridabu, da han var nest sist på Jon Arne Johansen sitt selvmål.

Ingeberg tok ledelsen midtveis i 1.omgang etter at Magne Søby brøytet seg vei gjennom Ridabu sitt forsvar og enkelt satte ballen til side for Ridabu-keeper Vegard Lunde. Magne Søby, som grunnet skade, måtte stå over forrige Regionskamp, var strålende i Ingeberg sitt midtforsvar gjennom hele kampen, men er ikke kjent for å være den største måltyven og overrasket både seg selv og publikum da han dunket inn ledelse for Ingeberg. Målet kom i en periode der Ridabu slet med å få ballen til å rulle, og ble gang på gang stoppet av kjempende Ingebergspillere, som virkelig hadde «møtt opp» til kamp denne lørdagen.

Utover i omgangen fikk Ridabu mer dreis på spillet, og kom tilbake etter en kjempeprestasjon av Ridabus kaptein Henrik Mellum. Den tøffe forsvarskjempen snappet til seg ballen på egen halvdel, satte fart fremover, og dunket ballen i mål til tross for godt press av Ingebergs forsvar. Etter målet tok Ridabu fullstendig over kampen, og lagene kunne ta pause på 1-1 etter å ha hatt en halvdel hver av omgangen.

Utifra avslutningen av 1. omgang trodde nok mange av de oppmøtte at Ridabu ville ta kommandoen fra start i 2. omgang. Ridabu skuffet ingen, men det var Ingeberg som fikk det viktige 2-1 målet da Lars Mikalsen ut fra ingen ting vant en hodeduell mot Hans Magnus Gjerlaug og Vegard Lunde, og ballen forsvant bak Lunde og i nettmaskene. Et typisk goalgettermål fra kampens ener.

Frustrasjonen bredte seg raskt i Ridabu-leieren, men de tok likevel et lite tak i kampen og skapte tre-fire 100%-sjanser, uten at det førte til scoring. Nærmest var Espen Arnesen med et skudd som smalt i tverrligger og ned, som også kanskje var over streken, uten at det fikk tellende resultat. Ikke lenge etter utnyttet Lars Mikalsen et passivt Ridabu-forsvar og la på til 3-1 for Ingeberg. En flott scoring av Mikalsen, men burde muligens ha vært annullert ettersom ballen trolig var over dødlinja tidligere i angrepet. Stolpe ut for Ridabu, og stolpe inn for Ingeberg. Etter dette klarte Ridabu aldri å løfte seg, og Ingeberg gjorde det ikke enkelt for dem gjennom disiplinert og godt forsvarsspill, anført av en glimrende Trond Søby som fungerte som defensivt anker hos de røde.

Jon Arne Johansen ble kastet inn i et desperat håp om å få en redusering mot tampen av kampen, men den tidligere spisskjempen endte heller opp med å sette ballen noe uheldig i eget mål, og Ingeberg kunne juble for 4-1 som Regionsmester 2009. En fortjent seier i en kvalitetsmessig dårlig fotballkamp, men hvor spenningen og lidenskapen veide opp for manglende ferdigheter.

Med sin tredje seier på fire år, er det liten tvil om at Ingeberg har et mannskap godt nok for å vinne ytterligere tre på de neste fire. Dette bekymret Ridabu-ledelsen etter kampen:
«Jeg forklarte gutta på lagmøtet at vi slo Ingeberg 3-0 med Frogner, Johansen og meg selv på banen gjennom hele kampen. Etter den gang har vi forsterket med brødrene Arnesen, Gjerlaug, Monsen og Torp, samt at vi har skiftet keeper, mens Ingeberg har hentet Øverstad, Grønsven og Farmen. Med all respekt for de tre nevnte Ingeberg-spillerne, skulle jeg mene at våre fem nysigneringer skulle være hakket vassere enn Ingebergs. Tallenes tale er likevel klar – det står 3-3 i kamper etter den nevnte 3-0 kampen i 2003, noe jeg ikke kan annet enn å hylle Ingeberg for», sa en svært deppet Ole Johnny Sundt til Regionskampen.net før han satte seg i bilen til lagkamerat Johansen og forsvant fra Black River Park.

Tilbake i garderoben satt en slukøret gjeng fra Ridabu, mens i den røde delen av garderobeanlegget var stemningen på kokepunktet. «Dette var en utrolig viktig seier. Med tap i dag ville vi sammenlagt vært to kamper bak, og kunne med det først tatt igjen Ridabu i 2011, og tatt tronen alene i 2012. Nå kan vi stå på toppen alene igjen allerede neste år”, gliste Lars Mikalsen, mens han tok seg en velfortjent seierspils. «Førersetet er ledig igjen, og om et år vet vi hvem som har tatt det», avsluttet han før han og resten av Ingeberg laget reiste på bankett for å feire årets triumf.