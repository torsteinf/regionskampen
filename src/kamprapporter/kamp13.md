---
slug: "ingebergs-store-kveld"
title: "Ingebergs store kveld"
date: "2015-02-27"
subject: "kamprapport"
bane: "Black River Park"
dommer: "Simen Fossum Egeberg"
ingress: "Fem års ventetid endte i en maktdemonstrasjon uten sidestykke i Regionskamphistorien, da de røde og hvite fra de dype skoger tok fullstendig lurven av mesterne fra Ridabu. Den fullstendige ydmykelsen var komplett i det juryen enstemmig sendte alle prisene til Ingeberg. "
---

**Hjellum: Fem års ventetid endte i en maktdemonstrasjon uten sidestykke i Regionskamphistorien, da de røde og hvite fra de dype skoger tok fullstendig lurven av mesterne fra Ridabu. Den fullstendige ydmykelsen var komplett i det juryen enstemmig sendte alle prisene til Ingeberg.**

*Av Ole Johnny Sundt*

I forkant av oppgjøret hadde man fryktet videre Ridabu-dominans. Fire strake seiere gjorde de blå fra Hamars favela til naturlige favoritter. Gjennom våren hadde man likevel hørt rykter om enkelte forfall til kampen, samt at motivasjonen til Ridabuspillerne var så som så. Ridabu-manager Ole Johnny Sundt ble sågår sitert på at det beste som kunne skje Regionskampen var et par år med Ingeberg-triumfer. Dessverre for Sundt og hans menn var det få, om noen fra Ingeberg som gikk på limpinnen og kjøpte de spede forsøkene på «mindgames».

To konsentrerte mannskap sto tilslutt på hver sin halvdel, og for de fremmøtte tok det ikke mange minuttene å se at her ville ingen lag få noe gratis. Ledet av dommer Egebergs stødige hånd var det en jevnspilt førsteomgang, der begge lag fikk sine sjanser til å score, men der nervene og ferdighetene ikke sto i stil i forhold til ønsket om å prestere. Det gjaldt for øvrig det som skjedde utpå banen også. Pasninger i hytt og pine, elendig bevegelse og en mengde mislykkede forsøk på dragninger og driblinger.

Tidene har forandret seg, og etter hvert er det to faktorer som har gjort seg svært gjeldene i forhold til å vinne kampene på dette nivået. Ønsket om å vinne. Og ikke minst – hvor flaks du har i forhold til ballbanens tilfeldige bane i avgjørende situasjoner. Denne ettermiddagen skulle Ingeberg score 10 av 10 poeng på begge disse matchavgjørende faktorene.

Riktignok var ikke Ingebergs første mål i kampen av en slik karakter. Kampens desidert beste angrep endte med scoring notert Magnus Grønsveen. Scoringen var hans første i regionskamp-sammenheng, og ga Ingeberg troen på at det ville være mulig, samt det statistiske overtaket i form av at laget som alltid scorer først vinner. Målet la i tillegg grunnlaget for en fantastisk kveld videre for den sympatiske målscoreren, som plukket med seg to personlige priser (årets mål og årets angriper) under prisutdelingen etter kampen.

Ingeberg gikk til pause med ledelsen, men tok ingenting for gitt. Samtidig var nok pausepraten litt mer optimistisk enn i Ridabus garderobe, der flere av spillerne slet med å få igjen pusten etter en heseblesende omgang.

Etter pausen skapte Ridabu, med god hjelp av Ingebergs Brage Bevolden, ny spenning i oppgjøret da nevnte Bevolden var så uheldig å sette ballen i eget nett. Etter scoringen presset Ridabu på for en ny scoring, og i det Ridabus Øyvind Monsen kjører i gang en ny overgang mot et Ingeberg ute av balanse falt avgjørelsen. En uheldig Torstein Frogner får feil retning på sin heading, Amund Torp glir, og plutselig er Ingeberg i en to mot en situasjon som de utnytter til det fulle og tar ledelsen ved Even Egeberg. Brutalt for Ridabu, tilsvarende vakkert for Ingeberg.

Etter scoringen begynte Ridabu å gå tom for krefter, og Ingeberg tok etter hvert fullstendig over kampen. På stillingen 2-1 kan man likevel ikke føle seg sikker, men da Trond Søby dundret inn 3-1 visste alle hvor det ville ende, og da dommer Egeberg tok fløyten til sin munn for siste gang denne ettermiddagen kunne Ingeberg strekke hendene til værs vel vitende om at 2014 var deres år.

Festen fortsatte på banketten, der Ingeberg for første gang i historien gjorde rent bord på prisutdelingen. Juryen var nådeløs mot Ridabu, og en mørk kveld, ble om mulig enda mørkere for de seiersvante Ridabuguttene.

Men til tross for historiene om enkeltspillerne som satte sitt preg på oppgjøret og vant priser, var Ingeberg sin seier noe alle spillerne på laget kunne føle at de tok en del av. Hver enkelt spiller bidro sitt ytterste til å få resultatet de trengte. Ingeberg kjempet hardest og orket mest. Seieren var viktig i forhold til å minske Ridabu sitt forsprang i sammendraget. Det er stor forskjell på 9-4 og 8-5. Dermed lever oppgjøret i beste velgående i årene som kommer.

For Ridabu sin del kjempet de fremmøtte spillerne godt så lenge kreftene holdt. Uten de to stjernespillerne Espen og David Arnesen som var på slektstreff på Kjellmyra, ble det for tynt både på midten og på topp. Til tross for at Dag Grytli som vanlig var banenes ener, kunne ikke den nybakte pappaen hindre Ridabus første nederlag på fem år og Ingebergs store kveld.