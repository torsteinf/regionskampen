---
slug: "ingebergs-andre-strake"
title: "Ingebergs andre strake"
date: "2007-09-26"
subject: "kamprapport"
bane: "Black River Park"
dommer: "Simen Fossum Egeberg"
ingress: "Ingeberg gjentok fjorårets suksess da Lars Mikalsen avgjorde kampen til Ingebergs fordel drøye fem minutter før full tid. Dermed.utlignet gutta fra øvre sida av tregrensa Ridabus forsprang i sammendraget."
---

**Dette skulle være året da Ridabu skulle revansjere det forsmedelige fjorårstapet. Ingeberg på sin side skulle bevise at fjorårets noe overraskende seier var mer enn et blaff.**

Mens Ingeberg forberedte seg til kamp med rekordstor tropp, slet Ridabu, som er kjent for sin store og brede stall, med å stable et friskt mannskap på beina. Avbud på avbud strømmet inn i forkant av kampen, og til slutt måtte Ole Johnny Sundt ta ansvar som målvakt, og en smårusten Torstein Frogner, nettopp tilbake fra kyssesyken, måtte finne seg i å spille en hel kamp uten særlig godt treningsgrunnlag. 

Til tross for at det var Ridabu som hadde mest å bevise, var det Ingeberg som tok en tidlig føring i kampen, og det gikk ikke mange minuttene før Trond Søby knallet inn 1-0 til de røde, etter at Ridabuforsvaret falt for langt ned, og Søby kunne styre ballen opp i nettet fra kort hold. Dermed hadde Ingeberg fått en knallstart på kampen. Og bedre skulle det bli.
Cato Olastuen har fått mye tyn av både med og motspillere for at han ikke er effektiviteten selv. Med null scoringer i Regionskampen hadde nok Olastuen tidlig bestemt seg for at dette skulle være dagen hvor en barriere skulle brytes. Etter et flott samspill med Lars Mikalsen, kom Olastuen alene igjennom og banket ballen forbi en utspilt keeper. 

Da Ridabu ikke trodde det kunne bli verre sto Sindre Øverstad for en fantastisk prestasjon da han brøt alle fysiske lover med å skyte ballen høyt opp i lufta, for så å plutselig få den til å falle som ei bowlingkule ned i nettet bak en forfjamset Sundt i Ridabus mål. 3-0 og kampen var i utgangspunktet punktert. 

Er det en ting Regionkampens historie har lært oss er det at kampen kan skifte fullstendig karakter i løpet av kort tid. Selv om Ingeberg hadde kjørt store deler av kampen, og tatt ledelsen 3-0, ble det plutselig stopp. De siste ti minuttene av omgangen hang ikke Ingeberg sammen i det hele tatt. 

Dermed kunne Ridabu utnytte seg av svakhetene hos de røde. Først ved David Arnesen, og så rett før pause ved Espen Arnesen. 3-2 til pause, og kamp igjen, til Ingebergs store fortvilelse. Skulle de rote bort en 3-0 ledelse og tape for Ridabu? Det ville vært kanskje den største nedturen for Ingeberg gjennom tidene. 

Etter pause kunne det tyde på at Ingebergs nedtur kunne blitt et faktum. Et Ridabu-mannskap med fornyet selvtillit etter to mål rett før pause feide Ingeberg av banen, og kun flere kjemperedninger av Øyvind Fladsrud i Ingebergs mål hindret Ridabu i å utligne. 

Ingeberg kjempet som løver, men måtte til slutt gi tapt da Øyvind Monsen fikk kjempetreff, og ballen smalt inn bak keeper Fladsrud. Dermed var det status quo på Hjellum, men med et Ridabu i angrepsposisjon etter å ha tatt igjen 3-0.

Å reise seg fra en slik trøkk krever sitt, men seks minutter før full tid beviste Lars Mikalsen at Ingeberg har iboende ferdigheter som Ridabu bare kan drømme om. Med sin meget viktige 4-3 scoring sloknet Ridabu fullstendig. 

Trond Søby og Even Egeberg gjorde kvelden komplett for Ingeberg da de satte inn 5-3 og 6-3 før full tid. Dermed var det klart for robotdans hos de røde, og tårer hos de blå. 

Etter å ha roet seg i garderoben, måtte Ridabu innfinne seg i at det blir et år til neste gang de får muligheten til å revansjere seg, mens Ingeberg på sin side kunne glede seg over at de for andre året på rad kan gå med hevet hode når de passerer en Ridabuspiller på gaten.