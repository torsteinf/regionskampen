---
slug: "deilig-revansje-for-ridabu"
title: "Deilig revansje for Ridabu"
date: "2003-07-16"
subject: "kamprapport"
bane: "Black River Park"
dommer: "Rune Sandvik"
ingress: "Etter sist ukes velfortjente 10-6 tap, var det et tent Ridabu lag som entret gresset tirsdag kveld. Med et par taktiske trekk og full tenning, var Ridabu ugjenkjennelige fra sist kamp, og de var til tider skremmende gode."
bilde: "../images/593.jpg"
---

**HJELLUM (TG) Etter sist ukes velfortjente 10-6 tap, var det et tent Ridabu lag som entret gresset tirsdag kveld. Med et par taktiske trekk og full tenning, var Ridabu ugjenkjennelige fra sist kamp, og de var til tider skremmende gode.** 

*Av Ole Johnny Sundt*

«Football is not a matter of life and death, it's much more important than that!», hevdet legendariske Bill Shankly. Til tider virket som om Ridabu mente det samme. «Stoltheten av å bære den blå skjorta ble fullstendig undergravd sist match. I dag var et "to be or not to be" for våres del, og vi viste alle at vi er stolte av å være blå», sa en meget sliten, men lykkelig Ole Johnny Sundt minutter etter kampen. Mens Ridabu spilte som om det var Champions Leauge finalen, spilte Ingeberg som om det var en treningskamp mot Oslo/Bergen Døve.

### Strålende defensivt

Etter å ha sluppet inn 10 mål sist kamp, var det nok ikke mange som hadde trodd at keeper Erken skulle få slippe å hente ut noen baller fra eget nett igjen. Men med 3 kjempende løver bakerst, anført av en fabelaktig Mellum, var det til tider umulig for Ingebergs angriper Mikalsen å få gjort noe som helst på topp. Og da forsvaret ved noen anledninger var litt på hæla, sto Erken i veien for det som kom. Med to hissige tigere på midten (Velle/Grytli) og en kjempende elefant (Johansen) på topp, var det perioder da forsvaret til Ridabu slapp å gripe inn i det hele tatt. Mange av angrepene til Ingeberg ble hindret allerede i oppspillsfasen.

### Heldige scoringer

Jon Arne Johansens inntreden på topp gjorde at forsvaret til Ingeberg fikk sitt å stri med. Allikevel klarte de seg meget godt mot Johansen. Johansens første mål kom etter dårlig kommunikasjon mellom Fossum og en av forsvarerne. Johansen var på rett sted til rett tid, og scoret et av sine enklere mål noensinne. 2-0 målet derimot var en virkelig perle. Et frispark fra 10 meters hold ble dundret inn av Johansen. 3-0 kom etter at keeper Fossum nok en gang var uheldig. Denne gangen var det dagens store spiller Mellum som var på plass på returen. Johansen hadde foruten de to målene sine, sjanser til å score 3-4 til, men klarte ikke å holde hodet kaldt når det gjaldt som mest.

### Regionkampene en hit

Regionkampene har til nå vært både spennende og kvalitetsmessig bra. Ryktene forteller om flere lag som er iferd med å dannes. Da er det bare å glede seg til neste kamp. Ridabu er i øyeblikket regionens beste lag, og venter på utfordringer.